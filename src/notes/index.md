# appunti di design

## minimalismo

piccolo è bello. meno è meglio. si può "giocare a fare finta" usando quasi zero regole. i gdr possono essere [lunghi sei parole](https://brunobord.github.io/micro-rpg-catalog/six-word-rpg.html) e fornire comunque abbastanza materiale per poter iniziare una campagna decennale.

meno regole significa più spazio per improvvisazione, decisioni e flessibilità, senza ostacolare il flusso del gioco. non devi scavare in un manuale di 300 pagine.

> "il mio personaggio può tuffarsi nell'oceano dalla scogliera?" 
> "vediamo... okay, tira 2d6 e aggiungi il tuo mod di istinto, qualcosa tireremo fuori, ma devo avvisarti: è pericoloso, il rischio di farsi male è alto."
> "ok, allora mi tuffo, gli orchi mi sono alle calcagna, non c'è altra via d'uscita".

non c'è una regola per tutto questo, nessuna tabella con i danni basati sull'altezza della scogliera o sulla temperatura dell'acqua. la persona che gioca come **gm** è più invogliata a dire "sì" e a lasciare che le altre persone partecipanti scrivano la storia dei loro personaggi.

puoi afferrare il meccanismo base e tirare fuori una "houserule" in un lampo.

però, **attenzione!** meno regole vuol dire maggiore impegno nella costruzione delle scene e dei personaggi da parte di **gm** e restanti partecipanti, indica più libertà e per questo ti dice che ci sono più scelte da fare.

minimalismo non significa che il gioco sia più facile.

## dadi

*microsr* usa solo i d6.

* i dadi a sei facce si trovano un po' ovunque: potreste farvi dare un qualsiasi gioco da tavolo in una qualsiasi casa. e, se nel vostro giro di amicizie, non dovesse esserci una casa con giochi da tavolo o dadi da saccheggiare... be'... forse è tempo di riconsiderare i vostri rapporti.
* la somma di due d6 offre un'interessante curva a campana, facile da capire, e la scala a tre stadi di successo da *il mondo dell'apocalisse* è uno strumento solido per randomizzare i risultati con una varietà di esiti. non si tratta semplicemente di "successo vs. fallimento" con probabilità definite.
* poca matematica e la soddisfazione del "roll high" per vincere. il "roll under" è carino, ma per le persone che si avvicinano per la prima volta al gioco è più immediato capire che *più alto è e meglio è*.

di certo, nulla di rivoluzionario.

c'è una moltitudine di regolamenti basati sul d6. *microsr* sarebbe potuto essere un "ennesimo-d20-system", ma... qualora foste alla ricerca di un micro gioco di ruolo in stile osr, vi basterebbe, per esempio, comprare la prima edizione di [the black hack](http://www.drivethrurpg.com/product/178359/The-Black-Hack) di david black.

## domini

le caratteristiche di solito rappresentano le capacità innate di un personaggio. bene.
 le abilità di solito rappresentano le capacità *acquisite*, grazie alla sua formazione, al suo addestramento, alla sua esperienza. ottimo.

entrambe sono grandiose. entrambe daranno personaggi coerenti, aggiungeranno un po' di pepe al gioco e consentiranno a chi gioca un **pg** di fare delle scelte rispetto alle azioni del proprio personaggio (*"bisogna fare 'x'? il mio bonus è 'y' e quindi pensiamo di potercela fare oppure abbiamo dei dubbi?"*).

i *domini* sono un po' diversi. Alcuni sono semplicemente capacità innate (*istinto*), altri sono soltanto capacità acquisite (*conoscenza*), ma, per certi versi, sono in entrambi i casi sia acquisite che innate. forse il tuo personaggio ha un talento per il *combattimento* in virtù della sua gigantesca massa muscolare o magari perché si è sottoposto a un certo addestramento... o entrambe le cose! *conoscenza* funziona nello stesso modo: il personaggio ha ricevuto un'educazione e quindi sa delle cose, ma è stato anche scelto per prendere delle lezioni poiché c'è chi ha percepito la sua eccellente memoria e la sua eccellente capacità di apprendimento...

qui non ci sono caratteristiche come *int* o *car*. le abilità di chi muove il **pg** hanno la precedenza.
 per esempio: l'intelligenza di chi sta giocando il **pg** ha la precedenza quando si prova a risolvere un puzzle o a decifrare un enigma. come rappresentereste il fatto che la *persona* sa la risposta, ma il suo personaggio no? e che dire del contrario?

e, come ci si aspetterebbe, non c'è alcuna prova di caratteristica correlata alla percezione: non tiri per vedere una trappola, ogni persona che gioca con un **pg** deve fare la sua parte se vuole farlo sopravvivere.

naturalmente, però, se non volete usare i domini potete passare al solito sestetto, *for*, *des*, *cos*, *int*, *sag*, *car*: la meccanica generale funzionerà lo stesso.

## letalità

i personaggi possiedono solo 5 "ferite". un personaggio "resistente" arriverebbe a 6 ferite. un'arma ordinaria infligge una sola ferita. le armi pesanti ne fanno due. le trappole da una sola ferita a tre ferite.

le persone che giocano i **pg** ci penseranno due volte prima di provare a ingaggiare battaglia. si metteranno in cerca delle trappole.

visto che i tipici pericoli da esplorazione dei dungeon possono compromettere i **pg** in modo molto serio, ciò dovrebbe essere una valida motivazione per evitarli invece che correrci incontro a scavezzacollo.

## magia freeform

gli elenchi di incantesimi sono fantastici. davvero. ci sono però così tanti modi differenti di progettarli che tutto diventa via via sempre più complicato più ci si addentra nei dettagli. ci sono i reami di magia, la magia accademica, la stregoneria, la magia elementale, le illusioni.

dovremmo avere personaggi chierici? oh e allora ci sarà bisogno di costruire un pantheon, di religioni e princìpi, di definire le eresie, ecc.

dovremmo bilanciarli in base a una scala di livelli? oppure no, ma dovremmo renderli più potenti non appena si passa di livello?

d'altra parte, la magia in totale forma libera è difficile da gestire. come dire "no" a chi vuole che il proprio personaggio dia fuoco a un intero castello semplicemente perché è un mago?

questo "[*four by five magic*](http://www.panix.com/~sos/rpg/4by5.html)" è, secondo me, un metodo elegante che si pone tra la magia totalmente freeform e le liste incantesimi.

abbiamo i reami magici, che funzionano come i *domini* principali dei personaggi, e poi le azioni per applicare un effetto su di un dato dominio.
 sono vaghi e precisi quanto si desidera che lo siano. chi fa da **gm** può discutere con le persone interessate e definire i limiti e quanto potente potrebbe essere una certa magia. se opportuno, quando l'utente di magia passerebbe di livello, sarà in grado di lanciare incantesimi più potenti e per più volte al giorno.
